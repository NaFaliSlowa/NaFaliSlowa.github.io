<!DOCTYPE html>
<html>
<head>
    <title>Na Fali Słowa - Walizka do nieba</title>
    <link rel="stylesheet" href="/style.css">
</head>
<body>
    <div id="logo"></div>
    <div class="row">
        <div id="spis"></div>
        <! +++++++++++++++++ –>
        <div class="midcolumn">
            <div class="card" style="padding-top:5px; padding-bottom:5px">
                <h1 class="no-margin">Walizka do nieba</h1>
                <h2 class="no-margin">Aneta Jasłowska</h2>
                <h5>
                    <div class="fakeimg tekst" style="padding: 20px;">
                        
                        Spakuję w walizkę smak malin z ogrodu
<br>i zieleń przyrody utkaną z nadziei,
<br>soczyste promienie schowane w pościeli 
<br>od słońca zachodu aż po barwy wschodu. 
<br>
<br>Szum morza w melodii, bursztyny spod powiek
<br>i ślady na piasku roztęsknionych zwierzeń,
<br>taniec złotych piegów na różanej cerze,
<br>oazę metafor w stroficznej rozmowie. 
<br>
<br>Spakuję cukierki z miętowym nadzieniem,
<br>niebo wszystkich planów pod płaszczem tęsknoty,
<br>odkryję na nowo zapomniany dotyk
<br>i wszystko co tutaj na ziemi tej cenię. 
<br>
<br>I zmieszczę tam jeszcze łąki polnych kwiatów,
<br>tęczową muszelkę szumiącą o szczęściu
<br>i zapach halnego na Kasprowym Wierchu,
<br>kwitnące kasztany przed nadejściem matur.
<br>
<br>Spakuję ten szlafrok w niebieskie motyle,
<br>siadałaś w nim zawsze na ganku przed domem,
<br>pamiętam i tęsknię, i łzę często ronię,
<br>a może spakuję też powrotny bilet. 
<br>
<br>Bo tak szybko wyszłaś z domu bez walizki,
<br>a może tam w niebie brakuje oddechu,
<br>nie wzięłaś ze sobą książek i notesu, 
<br>pamiętnik kurz obrósł, a był taki bliski. 
<br>
<br>Mamo gdzie ty jesteś, szukam twoich śladów,
<br>czas zatarł nadzieję między tym co było,
<br>spakuję tam życie i szlachetną miłość,
<br>poczekaj wytrwale wśród błękitnych chabrów. 
<br>
<br>A kiedy już znajdę wyczekany adres,
<br>otworzę walizkę, w której życie kwitło,
<br>kochana mamusiu jesteś zawsze blisko 
<br>poczekaj, niebawem z walizką się zjawię.
<br>
                    </div>
                </h5>
            <h3>11.10.2021</h3>
            </div>
        </div>
        <! +++++++++++++++++ –>
        <div class="rightcolumn"></div>
    </div>
    <div class="leftcolumn"> </div>
    <script src="/script.js"></script>
</body>
</html>