<!DOCTYPE html>
<html>
<head>
    <title>Na Fali Słowa - Ogród wspomnień</title>
    <link rel="stylesheet" href="/style.css">
</head>
<body>
    <div id="logo"></div>
    <div class="row">
        <div id="spis"></div>
        <! +++++++++++++++++ –>
        <div class="midcolumn">
            <div class="card" style="padding-top:5px; padding-bottom:5px">
                <h1 class="no-margin">Ogród wspomnień</h1>
                <h2 class="no-margin">Aneta Jasłowska</h2>
                <h5>
                    <div class="fakeimg tekst" style="padding: 20px;">
                        
                        Widzę ten świat w oczach niezapominajek
<br>i chabrowy wianek na pszenicznych włosach,
<br>makowa sukienka, gdy szliśmy przełajem,
<br>ukrywała żądzy tajemniczy posag.
<br>
<br>Łubiny chyliły swoje drobne kwiaty,
<br>pod plejadą rosy iskrzyły stokrotki,
<br>pamiętam to wszystko, choć było przed laty
<br>i ten zniewolony od czułości dotyk.
<br>
<br>Cała łąka polna kreśliła kontury
<br>naszej wyobraźni w ogrodzie pod niebem,
<br>czas potrafił więcej marzenia utulić,
<br>by w dłoniach utrzymać nieskalany eden.
<br>
<br>Cykoria podróżnik wsłuchana w oddechy
<br>chowała błękitne westchnienia w ramionach,
<br>a nam mimowolnie rósł wiecznie apetyt,
<br>ja nienajedzony i ty wciąż łakoma.
<br>
<br>Omamieni barwą rdestu wężownika
<br>i dzikim zapachem różanej fantazji,
<br>a potem - to nie wiem, czas jakoś zanikał,
<br>gdy proza wnikała w ten łąkowy azyl.
<br>
<br>Widzę świat spojrzeniem niezapominajek,
<br>głębię twoich oczu dzikich zauroczeń,
<br>ty poszłaś na północ, ja poszedłem dalej,
<br>by schować wspomnienia pod srebrzystym włosem.
<br>
                    </div>
                </h5>
            <h3>10.06.2023</h3>
            </div>
        </div>
        <! +++++++++++++++++ –>
        <div class="rightcolumn"></div>
    </div>
    <div class="leftcolumn"> </div>
    <script src="/script.js"></script>
</body>
</html>