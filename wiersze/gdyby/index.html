<!DOCTYPE html>
<html>
<head>
    <title>Na Fali Słowa - Gdyby</title>
    <link rel="stylesheet" href="/style.css">
</head>
<body>
    <div id="logo"></div>
    <div class="row">
        <div id="spis"></div>
        <! +++++++++++++++++ –>
        <div class="midcolumn">
            <div class="card" style="padding-top:5px; padding-bottom:5px">
                <h1 class="no-margin">Gdyby</h1>
                <h2 class="no-margin">Aneta Jasłowska</h2>
                <h5>
                    <div class="fakeimg tekst" style="padding: 20px;">
                        (Pantum)<br><br>
                        Gdyby ktoś zgasił jutra nikły płomień,
<br>w kieszeni serca będę cicho siedzieć,
<br>żyj pełną piersią, czasem wspomnij o mnie,
<br>będę, zapewniam, rozmarzonym niebem.
<br>
<br>W kieszeni serca będę cicho siedzieć,
<br>między wierszami znajdziesz moją duszę,
<br>będę, zapewniam, rozmarzonym niebem
<br>w oazie wspomnień nieskalanych wzruszeń.
<br>
<br>Między wierszami znajdziesz moją duszę
<br>i czystą miłość przebudzonej rosy,
<br>w oazie wspomnień nieskalanych wzruszeń
<br>rozpuszczę słońcu jasno-złote włosy.
<br>
<br>I czystą miłość przebudzonej rosy
<br>odnajdziesz w tańcu na skraju tęsknoty,
<br>rozpuszczę słońcu jasno-złote włosy,
<br>zostawię zmysłom na pościeli dotyk.
<br>
<br>Odnajdziesz w tańcu na skraju tęsknoty
<br>ostatni oddech namiętnej ekstazy,
<br>zostawię zmysłom na pościeli dotyk
<br>i będę w niebie o raju wciąż marzyć.
<br>
<br>Ostatni oddech namiętnej ekstazy,
<br>między palcami upadnę na ziemię
<br>i będę w niebie o raju wciąż marzyć,
<br>zniknę bez echa i stanę się cieniem.
<br>
<br>Między palcami upadnę na ziemię,
<br>żyj pełną piersią, czasem wspomnij o mnie,
<br>zniknę bez echa i stanę się cieniem,
<br>gdyby ktoś zgasił jutra nikły płomień.
<br>
                    </div>
                </h5>
            <h3>11.10.2021</h3>
            </div>
        </div>
        <! +++++++++++++++++ –>
        <div class="rightcolumn"></div>
    </div>
    <div class="leftcolumn"> </div>
    <script src="/script.js"></script>
</body>
</html>