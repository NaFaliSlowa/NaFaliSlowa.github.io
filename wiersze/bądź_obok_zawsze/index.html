<!DOCTYPE html>
<html>
<head>
    <title>Na Fali Słowa - Bądź obok zawsze</title>
    <link rel="stylesheet" href="/style.css">
</head>
<body>
    <div id="logo"></div>
    <div class="row">
        <div id="spis"></div>
        <! +++++++++++++++++ –>
        <div class="midcolumn">
            <div class="card" style="padding-top:5px; padding-bottom:5px">
                <h1 class="no-margin">Bądź obok zawsze</h1>
                <h2 class="no-margin">Aneta Jasłowska</h2>
                <h5>
                    <div class="fakeimg tekst" style="padding: 20px;">
                        (Strofa saficka)<br><br>
                        Czas lubi konać, pewnie ja też zniknę
<br>wśród wodospadu niespisanych wierszy,
<br>przyjdę jak wtedy, w sukience błękitnej
<br>uniesień pierwszych.
<br>
<br>Zostawię zapach konwaliowych szeptów,
<br>nutę lawendy na skraju tęsknoty
<br>i pióro wieczne, niesforny apetyt 
<br>na czuły dotyk.
<br>
<br>Na białej kartce zostawię marzenia,
<br>dorobek myśli i poezję jutra,
<br>zanim w ramiona uchwyci mnie ziemia
<br>wspomnień nie utrać.
<br>
<br>Chociaż czas zwilży morzem łez powieki,
<br>będę ostoją i cumą przy sterze,
<br>a potem cicho mój oddech uleci
<br>wśród niemych ścieżek.
<br>
<br>Ułożę w szafie nasze przemyślenia,
<br>plany, rozterki i bagaż doświadczeń,
<br>uśmiech i smutek, i wszystko na przemian,
<br>bądź obok zawsze.
<br>
                    </div>
                </h5>
            <h3>30.05.2023</h3>
            </div>
        </div>
        <! +++++++++++++++++ –>
        <div class="rightcolumn"></div>
    </div>
    <div class="leftcolumn"> </div>
    <script src="/script.js"></script>
</body>
</html>