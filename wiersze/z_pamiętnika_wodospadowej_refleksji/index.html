<!DOCTYPE html>
<html>
<head>
    <title>Na Fali Słowa - Z pamiętnika wodospadowej refleksji</title>
    <link rel="stylesheet" href="/style.css">
</head>
<body>
    <div id="logo"></div>
    <div class="row">
        <div id="spis"></div>
        <! +++++++++++++++++ –>
        <div class="midcolumn">
            <div class="card" style="padding-top:5px; padding-bottom:5px">
                <h1 class="no-margin">Z pamiętnika wodospadowej refleksji</h1>
                <h2 class="no-margin">Aneta Jasłowska</h2>
                <h4>
                    <div class="fakeimg tekst" style="padding: 20px;">
                        
                        Nad wodospadem cichych myśli 
<br>usiadło życie zatroskane
<br>i chciało światu piękno wyszyć,
<br>wywyższyć ziemię względem planet. 
<br>
<br>Oj życie może chcesz zaskoczyć,
<br>lecz szukasz w chwilach przemijania, 
<br>więc rozpuść w biegu myślom włosy
<br>i choć na chwilę stań jak wariat. 
<br>
<br>W szaleństwie przecież nic groźnego,
<br>rozczochraj dobie spisy planów, 
<br>rutynę godzin szybko przegoń, 
<br>w spontaniczności dłonie zanurz.
<br>
<br>Nad wodospadem ludzkich przeżyć
<br>usiadło życie pełne werwy,
<br>by coś osiągnąć trzeba wierzyć,
<br>że czasem uczą słone błędy. 
<br>
<br>Biegnij na oślep ku nadziei
<br>i rozłóż skrzydła możliwościom,
<br>czerń możesz stłamsić i wybielić
<br>zanim odjedzie szczęścia pociąg. 
<br>
<br>Bo po upadku czas na wzloty
<br>pełne nieznanych bladych śladów,
<br>ale na szczycie czeka dotyk 
<br>zatraconego wodospadu.
                    </div>
                </h4>
            <h3>24.10.2019</h3>
            </div>
        </div>
        <! +++++++++++++++++ –>
        <div class="rightcolumn"></div>
    </div>
    <div class="leftcolumn"> </div>
    <script src="/script.js"></script>
</body>
</html>