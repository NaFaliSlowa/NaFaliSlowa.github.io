<!DOCTYPE html>
<html>
<head>
    <title>Na Fali Słowa - Nadzieja klasycznej szaty</title>
    <link rel="stylesheet" href="/style.css">
</head>
<body>
    <div id="logo"></div>
    <div class="row">
        <div id="spis"></div>
        <! +++++++++++++++++ –>
        <div class="midcolumn">
            <div class="card" style="padding-top:5px; padding-bottom:5px">
                <h1 class="no-margin">Nadzieja klasycznej szaty</h1>
                <h2 class="no-margin">Aneta Jasłowska</h2>
                <h5>
                    <div class="fakeimg tekst" style="padding: 20px;">
                        
                        Ubieram wenę w klasyczną szatę,
<br>z nadzieją iskrzą jej bystre oczy,
<br>często przychodzi na palcach w nocy,
<br>a księżyc bywa fantazji bratem.
<br>
<br>Gwiazdy zrzucają zdania w półszepcie,
<br>by skupić myśli na Wielkim Wozie, 
<br>choć czas niewdzięcznik i chwili złodziej 
<br>zostawia w biegu wiersz na zakręcie. 
<br>
<br>Wtedy, gdy cisza zamyka jawę, 
<br>a noc zapala lampy złudzeniu,
<br>nie pozostawiam tych fraz w półcieniu,
<br>mimo że skrzydła od fałszu słabe. 
<br>
<br>Zapinam słowa rytmem i rymem,
<br>a świt rozbudza ulotność weny 
<br>tak, by poezją prozę dotlenić 
<br>nim metafora życiem popłynie. 
<br>
<br>Ubieram strofy w jedwabne stroje,
<br>klasyką pachną w blasku księżyca,
<br>być może zdołam zbudzić w źrenicach
<br>słońce finezji i szczęścia projekt.
<br>
                    </div>
                </h5>
            <h3>27.12.2020</h3>
            </div>
        </div>
        <! +++++++++++++++++ –>
        <div class="rightcolumn"></div>
    </div>
    <div class="leftcolumn"> </div>
    <script src="/script.js"></script>
</body>
</html>