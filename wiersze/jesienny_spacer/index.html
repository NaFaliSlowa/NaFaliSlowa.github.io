<!DOCTYPE html>
<html>
<head>
    <title>Na Fali Słowa - Jesienny spacer</title>
    <link rel="stylesheet" href="/style.css">
</head>
<body>
    <div id="logo"></div>
    <div class="row">
        <div id="spis"></div>
        <! +++++++++++++++++ –>
        <div class="midcolumn">
            <div class="card" style="padding-top:5px; padding-bottom:5px">
                <h1 class="no-margin">Jesienny spacer</h1>
                <h2 class="no-margin">Aneta Jasłowska</h2>
                <h5>
                    <div class="fakeimg tekst" style="padding: 20px;">
                        
                        Pogubiłam piegi na zakręcie lata,
<br>słońce gdzieś opadło w niemym horyzoncie.
<br>A zuchwała jesień kolory nam wplata
<br>i szumi z nadzieją, tańcząc z wiatrem w kącie.
<br>
<br>Każdy liść jak słowo, historię ma w sobie,
<br>rzuca ją pod stopy gościom przechodzącym.
<br>Jeśli go posłuchasz o wszystkim ci powie,
<br>z radością istnienia czy żalem płonącym.
<br>
<br>Żółty liść jesienny musnął mnie po skroniach,
<br>chciał być bliżej słońca lecz opadł niedbale.
<br>Osiadł bezszelestnie w jasno-złotych włosach,
<br>szepnął do mnie czule, spisując dekalog.
<br>
<br>Nie gniewaj się proszę, że piegi zabrałem,
<br>cekinowe plamki, brokat gwiezdnej twarzy.
<br>Schowam je przed zimą, słowo tobie daję,
<br>będę razem z nimi bursztynowo marzył.
<br>
<br>Wiosną gdy ubiorę zieloną sukienkę,
<br>rozkwitnę w nadziei i w koronie drzewa.
<br>Znowu tu przybędę, chwycę cię za rękę,
<br>piegowatą nutą będę twarz oblewać.
<br>
<br>Jeden problem z głowy odszedł przy spacerze,
<br>gdzie moje pieguski jesienią zmykają.
<br>Że jest im tam dobrze głęboko w to wierzę,
<br>one liściom barwnym w smutku przygrywają.
<br>
                    </div>
                </h5>
            <h3>22.09.2018</h3>
            </div>
        </div>
        <! +++++++++++++++++ –>
        <div class="rightcolumn"></div>
    </div>
    <div class="leftcolumn"> </div>
    <script src="/script.js"></script>
</body>
</html>